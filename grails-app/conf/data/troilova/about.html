<p>MŠ se nachází v Troilově ulici v Malešicích, uprostřed zástavby rodinných domků a bezprostřední blízkosti nově zrekonstruovaného malešického parku. Disponuje krásnou a rozlehlou školní zahradou v mírně svahovitém terénu, která se rozkládá okolo celé budovy. Je vybavena širokou škálou herních prvků tak, aby se děti při pobytu venku mohly plně realizovat, volně si hrát a sportovat. V letních měsících je také k osvěžení dětí využíváno brouzdaliště se sprchami. Nedílnou součástí venkovních prostor jsou samozřejmě toalety.</p>

<p>Architektonicky je mateřská škola koncipována jako dvoupatrová budova. V přízemí se nachází ředitelna, šatny dětí a školní kuchyně s příslušným zázemím. MŠ je čtyřtřídní, v každém patře jsou zrcadlově proti sobě dvě třídy a vybavená kuchyňka pro výdej svačin a obědů.</p>

<p>Vzdělávací program MŠ je přizpůsoben požadavku harmonického rozvoje dítěte. Naším cílem je rozvíjet především individualitu dítěte, podporovat jeho osobní spokojenost a pohodu, respektovat jeho potřeby a možnosti. Ústřední činností dětí zůstává především hra, která je provází celý den, prolíná se všemi činnostmi a je jí věnována mimořádná pozornost.</p>

<p>Pro předškolní děti a děti s odkladem školní docházky nabízíme další zájmové aktivity – plavání, angličtinu, keramiku a solnou jeskyni. Na jaře pravidelně vyjíždíme na zotavovací školku v přírodě. Úzce spolupracujeme s logopedkou Paedr. D. Portychovou, která dochází do MŠ.</p>

<p>Naše MŠ se také zapojila do projektu Zelená škola a umožňuje tak žákům a jejich rodinám třídit elektroodpad a baterie. Snadná recyklace vysloužilých elektrozařízení a baterií bez nutnosti cesty na speciální místo zpětného odběru je předpokladem pro podporu uvědomělého chování a je základem pro vytvoření ekologického cítění u dětí. Vysloužilé elektrospotřebiče z domácností a baterie mohou návštěvníci školy jednoduše odkládat do sběrného boxu, který je umístěn ve vstupní hale školky. Projekt naší školce také umožňuje bezplatnou ekologickou likvidaci velkého elektroodpadu.</p>

<p>Iniciátorem projektu je společnost REMA Systém a.s., která zajišťuje organizaci sběru, třídění, recyklaci a nakládání s elektroodpadem v celé České republice.</p>